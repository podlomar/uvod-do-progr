Nyní přichází na řadu velký zlom. Zatím jsme s Pythonem komunikovali pouze v 
terminálu a posílali jsme mu k vyhodnocení vždy pouze jeden příkaz. Když ale už
umíme pracovat s proměnnými a funkcemi, můžeme vytvořit náš první program.

Program je v podstatě textový soubor, který obsahuje více příkazů najednou a
Python tyto příkazy postupně vykonává. Nemusíme už tedy nic psát v terminálu,
všechny příkazy budeme psát dovnitř programu.

## Výstup do terminálu

Máme tu ale jeden problém. Když jsme zadávali příkazy v terminálu, Python nám
vždy rovnou vrátil výsledek. Když ale spustíme program, Python nám automaticky
žádné výsledky nevrací. Programy totiž často obsahují tisíce příkazů a my
nechceme vidět výsledek každého z nich, to bychom se v tom množství výsledků
nevyznali. Pokud tedy nějaký výsledek chceme vidět, musíme Pythonu přímo říct,
aby ho vypsal do terminálu, ve kterém program spouštíme. K tomu slouží funkce
`print()`. Vybavení touto funkcí už můžeme napsat náš první program.
